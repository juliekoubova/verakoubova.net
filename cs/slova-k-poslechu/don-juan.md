---
layout: layouts/show-page
title: Don Juan (ve vlastním podání)
listTitle: 'Don Juan<br>(ve vlastním podání)'
subtitle: literárně-hudební prezentace
audio: /mp3/don-juan.cs.mp3
show: don-juan
---

Pořad představuje stejnojmennou novelu význačného současného rakouského autora
Petera Handka z&nbsp;roku 2004, která roku 2006 vyšla v&nbsp;českém překladu
v&nbsp;nakladatelství Prostor.

Po krátkém úvodu, jenž posluchače zasvětí do příběhu, výstavby a&nbsp;některých
dalších souvislostí tohoto jazykově, literárně i&nbsp;psychologicky přitažlivého díla,
následuje komponované pásmo ukázek textu (ve verzi české, německé nebo i&nbsp;kombinované,
k&nbsp;dispozici je i&nbsp;text tištěný vždy v&nbsp;druhé řeči) a&nbsp;preludií skladatelů
Oliviera Messiaena, Sergeje Rachmaninova, Clauda Debussyho a&nbsp;Franka Martina.

Opakovaný erotický motiv z&nbsp;novely se v&nbsp;pořadu osamostatnil do melodramatického refrénu,
propojujícího jednotlivé textové i&nbsp;hudební obrazy. Posluchači mají příležitost
nejen poznat v&nbsp;kostce jedno z&nbsp;nejnovějších děl moderní literatury a&nbsp;okusit
zvuk preludií světových skladatelů; pořad zároveň nabízí možnost nahlédnout klasickou
postavu Dona Juana novým, netradičním pohledem Petera Handka.

Pro přibližně hodinový pořad vybrala, přeložila a&nbsp;texty přednáší VěK, hudbu
vyhledala a&nbsp;na klavír interpretuje Marie Vigilante.